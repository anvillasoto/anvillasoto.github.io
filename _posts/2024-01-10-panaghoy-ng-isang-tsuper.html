---
layout: post
title: "Panaghoy ng Isang Tsuper"
subtitle: "Akda ni Alexander Villasoto"
date: 2024-01-21 00:20:00 +0800
background: '/img/posts/2024-01-21-panaghoy-ng-isang-tsuper/cover.jpg'
---

<div style="text-align: center; font-family: 'Courier New', Courier, monospace;">
  <p>
    Aninag ang kalendaryo sa nag aagaw na dilim<br>
    Ilang tulog na lang ang palugit sa amin<br>
    Tila mas mapait itong kapeng higupin<br>
    kung patak ng luha mo'y sasabay na rin.
  </p>
  <p>
    Bihisan at baon ay una nang hinanda<br>
    Nasalansan na rin ang panukli mamaya<br>
    Alas tres na pala! "Mahal pasuyo nga<br>
    pagising si Dyunyor, kami'y aalis na."<br>
  </p>
  <p>
    Pagdating sa kurba, tatlo na ang pumila<br>
    Iisa ang laman ng dyip na nauna<br>
    Sabay sa tilaok ng manok ang busina<br>
    "Hintay nang sandali, baka may hahabol pa"
  </p>
  <p>
    "Mahina pa rin ho?" tanong ko kay ninong<br>
    "Wala namang bago!" malungkot n'yang tugon.<br>
    "Nagdaan ang pasko at nagbagong taon<br>
    ni hindi umayon sa atin ang panahon."
  </p>
  <p>
    Naalala ko noon kay sigla ng hintayan<br>
    Maaga ang umaga sa mga nakaabang<br>
    Simula ng anunsyo sa amin ng <i>lockdown</i><br>
    Pagbiyahe nami'y 'di na napahintulutan.
  </p>
  <p>
    Naturingan kaming hari ng kalsada<br>
    at noon kami ang laging pinapara<br>
    'Di ko nga maisip na itong pandemya<br>
    ang uudyok sa'ming mamalimos ng barya.
  </p>
  <p>
    Baon lang ay tubig at kapal ng mukha<br>
    Daop-palad kaming sumamo sa madla<br>
    Mensahe ay batid sa'ming karatula<br>
    "Tulungan n'yo kami para n'yo nang awa!"<br>
  </p>
  <p>
    Dalawang taon ding kalbaryo'y nagtagal<br>
    Sabay sa paghinto ni Dyunyor mag-aral<br>
    Magbabalik din s'ya pangako ko Mahal<br>
    Makaiimpok din pag wala nang tumal
  </p>
  <p>
    Sa doseng kasapi nitong aming <i>JODA</i><br>
    Aapat na lamang sa amin ang natira<br>
    Ilan sa kanila'y tumigil pasada't<br>
    nagbaka-sakali sa alok ng Maynila.
  </p>
  <p>
    "Tay, gising ka na, tumuloy na tayo!"<br>
    Kita na ang inis ng ilang pasahero<br>
    Ang sulyap sa oras alas-sais impunto<br>
    Bumalong ang luha sa naalala ko<br>
  </p>
  <p>
    Nasubi na ng anak ko ang pang gasolina<br>
    Mula sa pasahe ng mga sumakay kanina<br>
    Pagtingin sa presyo kada litro ay tila nag-iba<br>
    "Anak kulang tayo, tumaas na naman pala!"
  </p>
  <p>
    Linggo-linggo na lang ang taas ng krudo<br>
    Minsa'y bababa lang ng ilang sentimo<br>
    Ilang taon na bang kami'y umabiso<br>
    ng taas-pasahe na piso lang ang binago.
  </p>
  <p>
    Nakaanim na balik sa buong maghapon<br>
    Halinhinan sa pagsubo ng lumamig nang baon<br>
    Limandaan lamang ang aming naipon<br>
    Hindi pa nga bayad ang <i>boundary</i> ngayon<br>
    at bayad sa kuryenteng siningil kahapon.
  </p>
  <p>
    Dumating kami ng pasado alas-nuwebe<br>
    Dumaan ng tindahan bago gumarahe<br>
    Bumawas sa paunang hiram namin kay ate<br>
    at bumili na rin ng bigas at kape.
  </p>
  <p>
    Sa maghapong kayod at mga nagastos<br>
    Lilimampung piso lang ang natira halos<br>
    Anak itabi mo, ikaw na ang magtuos<br>
    Idagdag sa ipong pambili ng nais mong sapatos
  </p>
  <p>
    Gayun na lang ang awa ko sa'king <i>unico hijo</i><br>
    Ni hindi ko maibigay ang buhay niyang gusto<br>
    Sa tuwi-tuwina'y taimtim na dasal ko<br>
    Maipasok ko sya sa gusto nyang kurso<br>
    at makapagtapos siya ng kolehiyo
  </p>
  <p>
    Tahimik ang lahat sa hapagkainan<br>
    sa <i>pansit-de-instant</i> na aming hapunan<br>
    Bukas o mamaya, ganito na naman<br>
    Hanggang sa Enero nitong katapusan
  </p>
  <p>
    Sa susunod na linggo ruta nami'y matatanggal<br>
    Wala kasi kaming kooperatibang masalihan<br>
    Pagtapos ng palugit na kanilang napagkasunduan<br>
    ang pagbyahe nami'y 'di na papayagan
  </p>
  <p>
    Dama ko ang awa ng Mahal ko sa'kin<br>
    nang sa'king pagtayo ako'y kanyang yapusin<br>
    "Lilipas din ito pagsubok lang ito sa atin<br>
    May awa ang Diyos, tayo'y aahon din."
  </p>
  <p>
    Sa higpit ng yakap nâ€™ya at mga nabitiwang salita<br>
    'Di ko na napigilan ang aking pagluha<br>
    Sa isip, tumawag sa Poong Maylikha<br>
    Suko na po ako, Kayo na po ang bahala.
  </p>
</div>
<br>
<br>